# -*- mode: mandoku-view; -*-
#+TITLE: 新法算書
#+DATE: 2015-08-24 23:09:33.426409
#+PROPERTY: ID KR3f0013
#+PROPERTY: BASEEDITION WYG    
#+PROPERTY: JUAN 測天約說叙目
<pb:KR3f0013_WYG_011-1a>¶
　　測天約説叙目¶
　測天者脩厯之首務約説者議厯之初言也不從測候¶
　無縁推筭故測量亟矣即測候推筭亦非甚難不可幾¶
　及之事所難者其數曲而繁其情密而隠耳欲御其繁¶
　曲宜自簡者始欲窮其密隠宜自顯者始約説之義則¶
　總厯家之大指先為簡顯之説大指既明即後來所作¶
　易言易知漸次加詳如車向康莊此為發軔已又古之¶
　造厯者不欲求明抑將晦之諸凡名義故為隠語諸凡¶
<pb:KR3f0013_WYG_011-1b>¶
　作法多未及究論其所從來與其所以然之故牆宇既¶
　峻經途斯狹後來學者多不得其門而入矣此篇雖云¶
　率略皆從根源起義向後因象立法因法論義亦復稱¶
　之務期人人可明人人可能人人可改而止是其與古¶
　昔異也或云諸天之説無從考證以為疑義不知厯家¶
　立此諸名皆為度數言之也一切逺近内外遲速合離¶
　皆測候所得舍此即推步之法無從可用非能妄作安¶
　所置其疑信乎若夫位置形模實然實不然則天載幽¶
　𤣥人靈淺尠誰能定之姑論而不議可矣都為二卷共¶
<pb:KR3f0013_WYG_011-1b>¶
　八篇如左¶
#+PROPERTY: JUAN 卷十一
<pb:KR3f0013_WYG_011-2a>¶
欽定四庫全書¶
　新法筭書卷十一　　　　　　明　徐光啟等　撰¶
　　測天約説卷上¶
　　　首篇¶
　度數之學凡有七種共相連綴初為二本曰數曰度數者論物¶
　幾何衆其用之則筭法也度者論物幾何大其用之則測法量¶
　法也(測法與量法不異但近小之物尋尺可度者謂之量法逺/而山岳又逺而天象非尋尺可度以儀象測知之謂之測)¶
　(法其量法如筭家之專術/其測法如算家之綴術也)既有二本因生三幹一曰視人目所¶
<pb:KR3f0013_WYG_011-2b>¶
　見一曰聽人耳所聞一曰輕重人手所揣耳所聞者因生樂器¶
　樂音手所揣者因生舉運之器舉運之法惟目視一幹又生二枝¶
　一曰測天一曰測地七者在西土庠士俱有專書今翻譯未廣¶
　僅有幾何原本一種或多未見未習然欲略舉測天之理與法¶
　而不言此理此法即説者無所措其辭聽者無所施其悟矣¶
　七者之中音樂與輕重别為二家故兹所陳特舉其四曰數¶
　曰測量曰視曰測地四學之中又每舉其一二為卷中所必¶
　需其餘未及縷悉者俟他日續成之也為他篇所共賴故列¶
　於篇次之外曰首篇欲知他篇須知此篇故又名須知篇¶
<pb:KR3f0013_WYG_011-2b>¶
數學一題¶
<pb:KR3f0013_WYG_011-3a>¶
比例者以兩數相比論其幾何¶
　比例有二一曰相等之比例一曰不等之比例若二數¶
　相等以此較彼無餘分名曰等比例也若二數不等又¶
　有二一曰以大不等一曰以小不等如以四與二相比¶
　四之中凡為二者二是為以大即命曰二倍大之比例¶
　也如以二與四相比倍其身乃得為四是為以小即命¶
　曰二分之一之比例或命曰半比例也¶
測量學十八題¶
<pb:KR3f0013_WYG_011-3b>¶
　第一題至十四題論測量之理¶
　第十五題至第十八題論測量之法¶
　幾何原本書中論線論面論體今第一至第五論線也¶
　第六至十四論體也此書中不及面故不論面¶
　幾何原本中多言直線圜線其理易明今不及論論其¶
　稍異者五題前二題言獨線後三題言兩線¶
　第一題(獨線/一)¶
長圓形者一線作圏而首至尾之徑大於腰間徑亦名曰¶
　瘦圈界亦名撱圏¶
<pb:KR3f0013_WYG_011-3b>¶
　如甲乙丙丁圏形甲丙與乙丁兩徑等即成圏今甲首¶
<pb:KR3f0013_WYG_011-4a>¶
　至丙尾之徑大於己至庚之腰間徑是名長圓¶
　或問此形何從生荅曰如一長圓柱横斷之其㫁處為¶
　兩面皆圓形若㫁處稍斜其兩面必稍長愈斜愈長或¶
　　　　　　　　　　　　　稱卵形亦近似然卵兩¶
　　　　　　　　　　　　　端大小不等非其類也¶
　　　　　　　　　　　　　(指其面曰平長圓/若成體曰立長圓)¶
　第二題(獨線/三)¶
　　　　蛇蟠線者於平面上作一線自内至外恒平行¶
<pb:KR3f0013_WYG_011-4b>¶
　　　　恒為圏線而不遇不盡如上圖自甲至乙者是¶
旋風線者於平圓柱上作一線亦如蛇蟠但蜿蜓騰凌而¶
　　　　　　上如旋風也¶
　　　　　　如上圖自甲至乙者是¶
螺旋線者於球上從腰至頂作一線如蛇蟠而漸髙如旋¶
　　　　　　風而漸小¶
　　　　　　如上圖自甲至乙者是¶
　　　　　　此書獨用螺旋線欲解其形勢故備言之¶
　第三題(下三題言二線者或直/或不直或相遇或相離)¶
<pb:KR3f0013_WYG_011-4b>¶
二線相遇者有三但相遇而止名曰至線因至線在所至¶
<pb:KR3f0013_WYG_011-5a>¶
　線之上故又曰在上其割截而過者名曰交線亦曰割¶
　線亦曰截線其至而不過又不止者名曰切線其至線¶
　而有所分截者亦稱割線或曰截線或曰分線¶
　　　　　　　　如上圖甲乙線與丙乙丁線丙乙丁¶
　　　　　　　　圈相遇至乙而止則甲乙為至線又¶
　　　　　　　　曰丙乙丁上線¶
　　　　　　　　　如上圖甲乙線截丙丁於戊己庚¶
　　　　　　　　　線截辛壬癸圏於辛子丑寅圏截¶
<pb:KR3f0013_WYG_011-5b>¶
　　　　　　　　　丑卯寅圏於丑於寅皆名交線¶
　　　　　　　　　　又如上圖甲乙線遇丙丁圏於¶
　　　　　　　　　　丙戊己庚圏遇戊辛壬圈於戊¶
　　　　　　　　　　皆名切線¶
　　　　　如上圖甲丙線分甲乙丙圈者曰分圈線亦¶
　　　　　曰割圏線亦曰截圏¶
　第四題¶
兩線不相遇而相離之度恒等名曰距等線(或稱平行線/侶線俱通用)¶
　　　　　　　　　如上三圖甲至己乙至戊丙至丁¶
<pb:KR3f0013_WYG_011-5b>¶
　　　　　　　　　其相離之度俱等¶
<pb:KR3f0013_WYG_011-6a>¶
　第五題¶
兩線相遇即作角¶
　本是一面為兩線所限限以内即成角也¶
　　　　　如上圖甲乙與乙丙兩線相遇于乙即包一¶
　　　　　甲乙丙角(第二字即/所指角)¶
　　　　　其球上兩圏線相交亦作角如上圖甲丙乙¶
　　　　　丁兩線交而相分于戊即成甲戊丁丁戊丙¶
　　　　　丙戊乙乙戊甲四球上角也¶
<pb:KR3f0013_WYG_011-6b>¶
　第六題¶
　自此至第十四題皆論體諸體中球為第一此書所用¶
　獨有球體故未他及(凡物之圓者皆名球諸題中名/義凡立圓物皆有之非獨天也)¶
　第六至第八言球内之理第九至十四言球外之理¶
球之内有心心者從此引出線至球面俱相等¶
　　　　　如上圖甲乙丙球丁為心從丁引出線至甲¶
　　　　　至乙至丙各等即作百千萬線皆等¶
　¶
　第七題(球/内)¶
<pb:KR3f0013_WYG_011-6b>¶
徑者一直線過球心兩端各至面半徑者從心至面¶
<pb:KR3f0013_WYG_011-7a>¶
　　　　　　如上圖甲乙球丙為心一直線過丙兩端¶
　　　　　　至甲至乙即甲乙為徑線其丙乙丙甲皆¶
　　　　　　為半徑線¶
　第八題(球/内)¶
球不離於本所而能旋轉則其一徑之不動者名為軸軸¶
　之兩端名為兩極也凡一球止有一心凡球之轉止有¶
　　　　　　一軸其徑甚多無數可盡¶
　　　　　　如上圖甲乙丙丁球戊為心乙丁過心此¶
<pb:KR3f0013_WYG_011-7b>¶
　　　　　　球從甲向丙丙又向甲旋轉而不離其處¶
　則乙戊丁直線為不動之處是名軸也乙與丁則為兩¶
　極球心若離于戊㸃如己則從心所出兩半徑線如庚¶
　己己辛必不等故曰止有此心凡軸皆利轉若有二軸¶
　二俱轉即相礙一不轉即非軸故曰止有一軸從心出¶
　直線茍至面皆徑也故曰無數¶
　第九題(球/外)¶
球之面可作多圏圏有大有小大圏者其心即球心若從¶
　圏剖球為二則其圏之徑過球心也各大圏從圏面作¶
<pb:KR3f0013_WYG_011-7b>¶
　垂線各有其本圏之軸與其兩極¶
<pb:KR3f0013_WYG_011-8a>¶
　　　　　　如圖甲乙丙丁球上作甲戊丙己大圏其¶
　　　　　　垂線乙丁即乙丁為本圈之軸乙丁兩㸃¶
　　　　　　即其兩極故大圏在兩極間離兩極俱等¶
　第十題(球/外)¶
小圏者不分球為兩平分不與球同心其去兩極一近一¶
　逺愈近所向極愈小愈近心愈大¶
　　　　　　如上圖甲乙為大圏丙丁戊己庚皆小圈¶
　　　　　　也故一大圏之上之下可作無數小圏衆¶
<pb:KR3f0013_WYG_011-8b>¶
　　　　　　小圈之間止可作一大圏¶
　第十一題(球/外)¶
圏不論大小其分之有三等¶
　三等者一曰大分一曰小分一曰細分如兩平分之為¶
　半圏四平分之為象限此大分也每象限分為九十度¶
　此小分也每度又析為百分每分為百秒遞析為百至¶
　纎而止西厯則每度析為六十分每分為六十秒遞析¶
　為六十至十位而止此細分也¶
　第十二題(球/外)¶
<pb:KR3f0013_WYG_011-8b>¶
兩大圈交而相分為角欲測其角之大從交數兩弧各九¶
<pb:KR3f0013_WYG_011-9a>¶
　十度而遇過極之圏兩弧所容過極圏之弧度分即命¶
　為本角之度分¶
　　　　　　如上圖戊丁乙為過極圏有甲乙丙甲丁¶
　　　　　　丙兩大圏交而相分于甲於丙問丁甲乙¶
　　　　　　角為幾何度分之角法從甲交數各九十¶
　度而遇過極之戊丁乙圈為甲丁甲乙此兩弧間所容¶
　過極圏之分為丁乙弧如丁乙六十度即命丁甲乙角¶
　為六十度角¶
<pb:KR3f0013_WYG_011-9b>¶
　第十三題(球/外)¶
凡大圏俱相等兩大圏交而相分其所分之圏分兩俱相¶
　等¶
　凡大圈必于本球之腰腰者最大之線也凡最大之線¶
　止有一不得有二故辰轉作無數大圈俱相等圈既相¶
　等則以大圏分大圏其兩交線必在球之腰此交至彼¶
　交必居球之半故無數大圏各相分所分之兩圏分各¶
　相等有不等者即小圏也¶
　第十四題(球/外)¶
<pb:KR3f0013_WYG_011-9b>¶
大圈俱相等故所分之度分秒各所容皆相等小圏各不¶
<pb:KR3f0013_WYG_011-10a>¶
　相等故度分秒之名數等其所容各不等¶
　　　　　　如上圖甲乙己為大圈丙丁戊為小圈大¶
　　　　　　圈既相等即多作大圈皆與甲乙己圈等¶
　　　　　　而各圏之甲至乙其度皆等若丙丁戊小¶
　圏既與甲乙己大圏不等則甲至乙與丙至丁同名為¶
　若干度而所容之廣狹不等¶
　第十五題(以下四題言/測量之法)¶
長方面其中任設一㸃欲定其所在為何度分作經緯度¶
<pb:KR3f0013_WYG_011-10b>¶
　求之法曰先平分其長為若干度分名經線次平分其¶
　廣為若干度分名緯線經與緯每度分之小大俱等次¶
　視經緯之線其過㸃各若干度分即命為㸃所在之度¶
　分¶
　　　　　　如上圖甲乙丙丁長方形欲知戊㸃所在¶
　　　　　　先從乙向丙作距等經線次從乙向甲作¶
　　　　　　距等緯線次視戊㸃在經緯線之交為是¶
　何度即命曰在經度之四緯度之八也(乙至丙丙㸃得/命為第六乙㸃)¶
　(不得命為第一而命為初/厯家言算外者俱准此)¶
<pb:KR3f0013_WYG_011-10b>¶
　第十六題¶
<pb:KR3f0013_WYG_011-11a>¶
其在球也亦如之球之中任設一㸃欲定其所在為何度¶
　分亦先作球之經度¶
　法曰先於兩極之間作一大圈為腰圏平分腰圏為三¶
　百六十度從各度各作一過極大圏即半圈平分為一¶
　百八十度是為腰圏上之經度¶
　　　　　　　如上圖甲乙丙丁球乙丁為兩極於其¶
　　　　　　　間作甲戊丙己腰圈從戊向丙丙向己¶
　　　　　　　各作過極大圏即乙庚丁乙辛丁等線¶
<pb:KR3f0013_WYG_011-11b>¶
　皆腰圏上之經度¶
　第十七題¶
次作球之緯度即定所設㸃在何度分¶
　腰圏之兩旁有兩極從腰圏向極分為九十度每度各¶
　作一距等小圏漸逺腰漸小至極而為一㸃即第九十¶
　小圏也次視經緯兩線之交命所設㸃在何度分¶
　如圖甲乙丙丁球上依前題既作甲庚丙甲辛丙各經¶
　　　　　　線次於乙戊丁腰圏上向甲極分為九十¶
　　　　　　度每度各作一距等小圏如壬子癸丑之¶
<pb:KR3f0013_WYG_011-11b>¶
　　　　　　類皆緯圈也次視經緯各遇㸃之交從腰¶
<pb:KR3f0013_WYG_011-12a>¶
　圈線考其經度從過極線考其緯度即命所設己㸃在¶
　從戊向丁之第四經圏從戊向甲之第三緯圏¶
　凡言度者各有二義其一一度之廣能包一度之地是¶
　其容也其一自此度至彼度各以一㸃為界是其限也¶
　腰圏度之容以各過極度之線限之過極度之容以各¶
　距等線限之¶
　凡圏互相為經亦互相為緯如以過極為經則距等為¶
　緯若以距等為經則過極為緯如幾何原本之論線互¶
<pb:KR3f0013_WYG_011-12b>¶
　相為直線互相為垂線也¶
　第十八題¶
論緯圏以大圏為宗¶
　過極經圏皆大圏也皆等距等線限之諸度分之容亦¶
　等距等緯圏皆小圏也各不等過極圏限之諸度分之¶
　容愈近極愈狹至極而盡矣故緯度之容等于經度者¶
　獨有腰圏一線獨有初度初分初秒之一率過此以上¶
　無不狹也故當以大圏為宗大圏左右諸緯圏之上凡¶
　言經度之容者皆從此推減之圏愈小度愈狹即差愈¶
<pb:KR3f0013_WYG_011-12b>¶
　多也¶
<pb:KR3f0013_WYG_011-13a>¶
　視學一題¶
凡物必有影影有等大小有盡不盡¶
　¶
　¶
　不透光之物體前對光體後必有影焉若光體大於物¶
　體其影漸逺漸殺鋭極而盡若光體小於物體其影漸¶
　逺漸大以至無窮若光物相等其影亦相等亦無窮¶
測地學四題¶
<pb:KR3f0013_WYG_011-13b>¶
　第一題¶
地為圓體與海合為一球¶
　何以徵之凡人任於一處向北行二日半則北方之星¶
　在子午線上者必髙一度次後二日半復髙一度恒如¶
　是為相等之差向南行亦如之知從南至北為圓體也¶
　　　　　　　　　　　　　　　如上圖甲為北星¶
　　　　　　　　　　　　　　　丁為南星乙辛丙¶
　　　　　　　　　　　　　　　圏為地球人在乙¶
　　　　　　　　　　　　　　　則見甲正在其頂¶
<pb:KR3f0013_WYG_011-14a>¶
　至戊則少一度矣從戊至己與乙至戊道里等又少一¶
　度矣迨至辛則不見甲至壬則反見丁安得非圓體乎¶
　若云地為平體則見星當如癸從丑向寅至辰宜常見¶
　不隠又丑至寅寅至卯若見子之髙下所差等則道里¶
　宜不等(别有/算數)安得有時不見又恒為相等之差也¶
　若人東行漸逺則諸星出地者漸先見西行漸逺漸後¶
　見故東西人見日月食遲速先後各異是知東西必圓¶
　體也¶
<pb:KR3f0013_WYG_011-14b>¶
　第二題¶
地在大圜天之最中¶
　何以徵之人任於所在見天星半恒在上半恒在下故¶
　知地在最中也¶
　　　　　　如上圖丙為地東見甲西見乙甲乙以上¶
　　　　　　恒為天星之半知丙在中也若云非中當¶
　　　　　　在丁則東望戊西望己當見天之小半而¶
　不見者大半¶
　第三題¶
<pb:KR3f0013_WYG_011-14b>¶
地之體恒不動¶
<pb:KR3f0013_WYG_011-15a>¶
　一不去本所二亦不旋轉云不去本所者去即不在天¶
　之最中也云在本所又不旋轉者若旋轉人當覺之且¶
　不轉則已轉須一日一周其行至速一切雲行鳥飛順¶
　行則遲逆行則速人或從地擲物空中復歸於地不宜¶
　在其初所今皆不然足明地之不轉¶
　第四題¶
地球在天中止于一㸃¶
　何以徴之人在地面不論所在仰視填星歳星熒惑彼¶
<pb:KR3f0013_WYG_011-15b>¶
　此所見恒是同度故知地體較于天體則為極小若地¶
　大者兩人相去絶逺其視三星彼此所見不宜同躔¶
　　　　　　如上圖丙己戊乙為天甲為地丁為星地¶
　　　　　　體若大能為天分數者則人在庚宜見丁¶
　　　　　　在己度人在辛宜見丁在戊度今不然者¶
　是地與天其小大無分數可論也¶
<pb:KR3f0013_WYG_011-16a>¶
名義篇第一¶
測天本義　一條¶
問測天者何事所論者何義也曰此度數之學度數學有¶
　七支此為第六也所論者一言三曜(日月/星)形像大小之¶
　比例一言其各去離地心地面各幾何一言其運動自¶
　相去離幾何一言其躔離逆順晦明朓朒一言其五相¶
　視五相視者一曰會聚(會聚或同一宿或同/一宮或相掩或凌犯)二曰六合¶
　照(每隔/一宮)三曰隅照(三方/相望)四曰方照(四方/相望)五曰對照(即/衘)一¶
<pb:KR3f0013_WYG_011-16b>¶
　因其行度次舍以定歳月日時此為大端也¶
大圜名數厯十條¶
大圜者上天下地之總名也(亦稱宇宙亦稱天下亦/稱六合之内下文通用)天實¶
　渾圓其中毫無空隙譬如葱本重重包裹其分數幾何¶
　則自下數之(地居天中為最/下亦曰最内)第一為地水補其闕(地有/卑窪)¶
　(水則就之若據地面則水土相半蹠/實論之水之視地僅當千分之一)共為一球地外為¶
　氣氣之外為七政之天七政之外為恒星(亦曰經星/下文通用)之¶
　天恒星之外為宗動之天宗動之外為常靜之天¶
　問地水與氣相次之序其理易明今何以知七政在下¶
<pb:KR3f0013_WYG_011-16b>¶
　恒星在上曰有二騐焉其一六曜有時能掩恒星(六曜/者日)¶
<pb:KR3f0013_WYG_011-17a>¶
　(五星也不言日者日大光星不可見也唐肅宗上元元/年五月癸丑月掩昴代宗大厯三年正月壬子月掩畢)¶
　(八月己未月復掩畢是月掩恒星也唐髙宗永徽三年/正月丁亥歳星掩太微上將五月戊子熒惑掩右執法)¶
　(元武宗至大元年十二月戊寅/太白掩建星是五緯掩恒星也)掩之者在下所掩者在¶
　上也其二七政循黄道行皆速恒星最遲也¶
　問七政中復有上下逺近否曰有之月最近也何以知¶
　之亦有二驗其一能掩日五星也(月掩日而日為食不/待論也唐文宗泰和)¶
　(五年二月甲甲月掩熒惑六年四月辛未月掩填星于/端門九年六月庚寅月掩歳星於太微武宗㑹昌二年)¶
　(正月壬戌月掩太白於/羽林是月掩五星也)其二循黄道行二十七日有竒¶
<pb:KR3f0013_WYG_011-17b>¶
　而周天餘皆一年以上是七政中為最速也¶
　問行度遲速以别逺近是則然矣太白辰星與日同一¶
　歳而周為無逺近乎曰舊説或云日内月外相去遼絶¶
　不應空然無物則當在日天之下或云在日天之上二¶
　説皆疑了無確據若以相掩正之則大光中無復可見¶
　論其行度則三曜運旋終古若一兩説既窮故知從前¶
　所論皆為臆説也獨西方之國近歳有度數名家造為¶
　望逺之鏡以測太白則有時晦有時光滿有時為上下¶
　弦計太白附日而行逺時僅得象限之半與月異理因¶
<pb:KR3f0013_WYG_011-17b>¶
　悟時在日上故光滿而體微(若地日星恭直則不可見/稍逺而猶在上則若幾望)¶
<pb:KR3f0013_WYG_011-18a>¶
　(之月/也)時在日下則晦(三叅直故晦稍逺而猶在下若/復蘇之月體微而光燿煜然)在¶
　旁故為上下弦也辰星體小去日更近難見其晦明因¶
　其運行不異太白度亦與之同理¶
　問熒惑歳星填星孰逺近乎曰熒惑在歳填星之内在¶
　日之外何者一為其行黄道速於二星遲於日也歳星¶
　在其次外其行黄道速於填星遲於熒惑也填星在於¶
　最外其行黄道最遲也又恒星皆無視差七政皆有之¶
　以此明其逺近又最確之證無可疑者¶
<pb:KR3f0013_WYG_011-18b>¶
　問何為視差曰如一人在極西一人在極東同一時仰¶
　觀七政則其躔度各不同也七政愈近人者差愈大愈¶
　逺者差愈小月最大日次之熒惑次之歳星又次之填¶
　星最小幾於無有故知月最近填星最逺也¶
　　　　　　　　　　如上圖丙為地甲為東目乙為¶
　　　　　　　　　　西目甲望戊月在己度乙則在¶
　　　　　　　　　　庚度甲望丁星在辛度乙則在¶
　壬度己庚差大則月去人近辛壬差小則星去人逺也¶
　問東西相去既是極逺何以得同在一時仰觀七政曰¶
<pb:KR3f0013_WYG_011-18b>¶
　此在一時一地亦可測之特縁算數所得難可遽明故¶
<pb:KR3f0013_WYG_011-19a>¶
　以東西權説若月食則亦東西同時兩地並測亦足諗¶
　知也¶
　問何以知七政之上復有恒星之天曰恒星布列終古¶
　常然而一體東行行度最遲殆如不動既與七政異行¶
　知其不得共居一天也故當别有一恒星之天衆星皆¶
　麗其上矣¶
　問恒星天之上何以知有宗動無星之天曰七政恒星¶
　其運行皆有兩種其一自西而東各有本行如月二十¶
<pb:KR3f0013_WYG_011-19b>¶
　七日而周日則一歳此類是也其一自東而西一日一¶
　周者是也非有二天何能作此二動故知七政恒星之¶
　上復有宗動一天牽掣諸天一日一周而諸天更在其¶
　中各行其本行也又七政恒星既隨宗動西行一日而¶
　周其為戚速殆非思議所及而諸天又欲各遂其本行¶
　一東一西勢相違悖故近于宗動東行極難逺于宗動¶
　東行最易此又七政恒星遲速所因矣¶
　問宗動天之上又有常靜大天何以知之曰今所論者¶
　度數也姑以度數之理明之凡測量動物皆以一不動¶
<pb:KR3f0013_WYG_011-19b>¶
　之物為凖譬如舟行水中遲速逺近若干道里何從知¶
<pb:KR3f0013_WYG_011-20a>¶
　之以離地知之地本不動故也若以此舟度彼舟何從¶
　可得諸天自宗動以下隨時展轉八極不同二行各異¶
　若以動論動雜糅無紀將何慿藉用資考算故當有不¶
　動之天其上有不動之道不動之極然後諸天運行依¶
　此立算凡所云某曜若干時行天若干度分若干時一¶
　周天之類所言天者皆此天也厯家謂之天元道天元¶
　極天元分至此皆繫於靜天終古不動矣¶
<pb:KR3f0013_WYG_011-21a>¶
常靜篇第三¶
總論一條　常靜天者有三理一為此下各動天之一切¶
　諸㸃(七政恒星彗孛及諸道諸圏之交之分但須測算/者總名為㸃不言星者交與分非星也日月大矣)¶
　(亦言㸃凡測皆測/其心心則㸃也)藉此天以測知其所在也二為測各¶
　動天運行之時之度與夫各㸃之出入隠見以定歳月¶
　日時也三為測諸動天之各㸃相去離㡬何也凡常靜¶
　天上諸名皆繫之天元因其不動以驗他動也其最尊¶
　者有三圏一曰天元赤道圏(或稱中圏或稱/腰圏下文通用)以定諸㸃¶
<pb:KR3f0013_WYG_011-21b>¶
　二曰天元地平圏(或稱四方圏或稱八風圏/或稱分光圏下文通用)以驗運行¶
　三曰天元距圏(或稱去離圏/下文通用)以辨去離¶
論三圏共七章¶
論天元赤道圏一條　天元赤道者繫于宗動之天平分¶
　天體者也(各圏各有心天元赤道之心即大寰之心也/即地心也各圏各有極各有軸天元赤道之)¶
　(極之軸即大寰之極之/軸也即地之極之軸也)天元赤道之左右各有距等圏¶
　以度論則九十為天元緯圏其前後各有過極圏以度¶
　論則一百八十為天元經圏過極圏者所以定經度容¶
　緯度也¶
<pb:KR3f0013_WYG_011-21b>¶
　如上圖甲乙為中圏其上五經圏為甲丙有兩過極圏¶
<pb:KR3f0013_WYG_011-22a>¶
　　　　　　以限之丁甲戊限其首丁丙戊限其尾甲¶
　　　　　　丙在其中是大圏上所容之六經度也又¶
　　　　　　如丙己為過極圏上四緯圏則首尾兩㸃¶
　有兩距等圏以限之甲丙乙限其首庚己辛限其尾丙¶
　己在其中是過極圏上所容之五緯度也¶
論天元地平圏三條　常靜天下諸所測候欲知各㸃所¶
　在與各㸃之道各道之交之分則一中圏足矣為地在¶
　中心不能透明明為地隔人在各所所見止有半天其¶
<pb:KR3f0013_WYG_011-22b>¶
　分明分暗處有一大圏即地平圏也地球之大人居各¶
　所明暗所分處處各異故隨在有一地平圏¶
　地平圏分四象限定天下之東西南北故可曰方道亦¶
　可名風道所謂不周廣莫八風所來也四象限分為三¶
　百六十是地平之經度地平之兩端一在人頂為頂極¶
　一在人對足之下為底極地平之左右各有距等小圏¶
　從大圏至極各九十為地平之緯度(亦名髙度亦名/上度下文通用)其¶
　算以大圏為初度次小圏為一度其最髙為九十度即¶
　頂極下亦如之(亦名低度亦名/下度下文通用)其最下為九十度即底¶
<pb:KR3f0013_WYG_011-22b>¶
　極也從地平經度每度出一過頂大圏凡一百八十以¶
<pb:KR3f0013_WYG_011-23a>¶
　定方維之分數其最尊而用大者有二一曰地平東西¶
　圏一曰地平南北圈如天元赤道上之有極至極分二¶
　圏也(極至極分/見後篇)¶
　　　　　　如上圖甲乙為地平丙為頂極丁為底極¶
　　　　　　丙戊丁南北圏也甲丙乙丁東西圏也丙¶
　　　　　　子丁丙丑丁皆經圏庚寅辛壬卯癸皆緯¶
　圏算地平之經度或從東西圏起或從南北圏起其緯¶
　度或從地平起或從頂極起各任用¶
<pb:KR3f0013_WYG_011-23b>¶
　地為圓體故球之上每一㸃各有一地平圏從人所居¶
　目所四望者即是其多無數¶
　　　　　　如上圖戊己為地甲乙丙丁為天人在戊¶
　　　　　　即甲丙是其地平而庚為頂極人在己即¶
　　　　　　乙丁是其地平而辛為頂極¶
赤道地平二圏比論四條　常靜天上有天元赤道天元¶
　南北極恒定不動就人目所視又有天元地平圏今以¶
　二圏合論則六合之内共有三球一為正球二為欹球¶
　三為平球正有一平有一離此即欹欹者無數¶
<pb:KR3f0013_WYG_011-23b>¶
　正球者天元赤道之二極在地平則天元赤道與地平¶
<pb:KR3f0013_WYG_011-24a>¶
　為直角而其左右緯圏各半在地平上半在地平下¶
　　　　　　如上圖甲戊丙己為天甲乙丙丁為地平¶
　　　　　　甲丙即天元赤道之兩極戊乙丁己為地¶
　　　　　　平之東西圏亦即天元赤道庚辛壬癸等¶
　則地平之經圏是正球也¶
　欹球者天元赤道之二極一在地平上一在地平下赤¶
　道與地平為斜角(斜角者一鋭/一鈍之總名)而天元赤道與地平之¶
　各經緯圏伏見多寡各不等其極出地之度為用甚大¶
<pb:KR3f0013_WYG_011-24b>¶
　測候者所必須也赤道緯圏之中隨地各有一緯圏為¶
　用甚大名為常見緯圏凡極出地若干度即有一去極¶
　若干度之緯圏其底㸃常切地平者是也¶
　　　　　　如上圖甲丙乙丁為地平戊己為赤道極¶
　　　　　　若己乙為極出地四十度則壬癸乙常見¶
　　　　　　緯圏亦去極四十度而緯圏之乙㸃即地¶
　平之乙㸃¶
　平球者一極在頂天元赤道與地平為一線各距等圏¶
　皆與地平平行也¶
<pb:KR3f0013_WYG_011-24b>¶
　如圖甲乙丙丁為地平即為天元赤道而戊極在頂庚¶
<pb:KR3f0013_WYG_011-25a>¶
　　　　　　辛等緯圏皆與地平平行¶
　¶
　¶
論地平南北圏一條　地平大圏上之過頂圏一百八十¶
　名頂圏皆地平圏之伴侣故又名侶圏其中大者二曰¶
　東西曰南北其又最尊者南北也其兩極在地平與東¶
　西侶圏之交此圏平分球為東西二方不但過頂極亦¶
　過天元赤道極與天元赤道相交為直角亦不動與地¶
<pb:KR3f0013_WYG_011-25b>¶
　平圏等但其游移也人於地面上南北遷此圏止有一¶
　不得有二東西遷則隨在不同與地平俱無數¶
　　　　　　如上圖甲乙丙為南北圏人在戊在己在¶
　　　　　　庚俱南北一線則恒以甲乙丙圏為頂移¶
　　　　　　極不移圏故云有一無二也若從己東西¶
　遷丁為其頂即以甲丁丙為南北圏矣¶
地平南北圏與天元赤道比論一條　此圏交於天元赤¶
　道即為天元赤道之極髙從天元赤道至頂極之度即¶
　北極出地之度¶
<pb:KR3f0013_WYG_011-25b>¶
　如圖甲己為赤道丙為頂極乙為赤道極戊丁為地平¶
<pb:KR3f0013_WYG_011-26a>¶
　　　　　　　今言甲丙與乙丁等者甲乙弧丙丁弧¶
　　　　　　　各相去九十度各減一丙乙弧則甲丙¶
　　　　　　　與乙丁等若赤道極髙之甲戊弧亦與¶
　丙乙弧等其理同也¶
論地平東西圏二條　東西亦地平之侣圏也其兩極在¶
　地平與南北侣圏之交過此兩極者有六大圏亦分天¶
　元球為十二舍地平以上常見者六舍最尊者地平與¶
　南北圏也其次序從東地平起算為初舍入東一舍為¶
<pb:KR3f0013_WYG_011-26b>¶
　第一入東二舍為第二至南北圏之底起第四西地平¶
　上起第七南北之頂起第十此法為用甚大醫家農家¶
　及行海者所必須也¶
　　　　　　如上圖丙丁壬為東西侣圏甲乙為兩極¶
　　　　　　甲丁乙為地平圏甲戊乙甲庚乙等皆過¶
　　　　　　極大圏也¶
　　　　　　其用之則以此圖甲乙丙丁為地平甲為¶
　　　　　　東地平起一舍己為底極起四丙為西地¶
　　　　　　平起七戊為頂極起十也¶
<pb:KR3f0013_WYG_011-26b>¶
　東西圏平分球為南北二方造日晷必用之¶
<pb:KR3f0013_WYG_011-27a>¶
論天元去離圏二條　天元三大圏其一赤道其二地平¶
　若欲知兩㸃相距幾何則二圏為未足也故有去離大¶
　圏過所設二㸃自此㸃至彼㸃其間之容則相去離之¶
　度分也若此二㸃俱在天元赤道或俱在其過極圏或¶
　俱在地平圏即所在圏為去離圏不用百游去離圏(游/者)¶
　(游移不一/百言其多)¶
　　　　　　如上圖甲乙丙丁為地平戊己為南北極¶
　　　　　　庚辛為黄道設壬癸㸃則子癸壬丑大圏¶
<pb:KR3f0013_WYG_011-27b>¶
　　　　　　上之癸壬是其度分¶
　或問二㸃或俱在緯圏則即以緯圏為去離圏不可乎¶
　曰凡測量必用准分之尺度准度者止有一不得有二¶
　靜天上之大圏分則准度也各緯圏之小大與其度分¶
　之廣狹一一不等若多寡不齊之尺度豈能得物之准¶
　分乎故測去離必用大圏不得用緯圏也¶
　¶
　¶
　¶
<pb:KR3f0013_WYG_011-27b>¶
　新法算書卷十一¶
